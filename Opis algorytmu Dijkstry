**Algorytm Dijkstry** znajduje najmniejsze odległości od wierzchołka startowego do wszystkich pozostałych wierzchołków w grafie, wyznacza on też poszczególne ścieżki.
Może być używany do wyznaczania (najkrótszej) ścieżki pomiędzy dwoma wierzchołkami, poprzez przerwanie wykonywania algorytmu w momencie dojścia do wierzchołka 
docelowego. 
By algorytm mógł być zastosowany, graf może być skierowany lub nieskierowany - musi mieć jednak wszystkie wagi krawędzi o wartościach nieujemnych. 

Algorytm Dijkstry może być stosowany do obliczania najkrótszej drogi pomiędzy miejscami. Mapa przekształcana jest w graf, którego węzły odpowiadają punktom 
takim jak skrzyżowania czy miejscowości, krawędzie drogom łączącym te punkty, a wagi krawędzi odległościom. 
Możemy więc np. wykorzystać Dijkstrę do znalezienia najkrótszej trasy z miejscowości, w której jesteśmy do miejscowości docelowej, dzięki czemu zaoszczędzimy 
czas czy benzynę. 
Algorytm mógłby zostać wykorzystany do stworzenia systemu dla pogotowia ratunkowego czy straży pożarnej, który znajdowałby najbliższy miejscu wypadku 
szpital/jednostkę ratowniczo-gaśniczą oraz najszybszą drogę do niego. 
Może być też używany w firmach logistycznych do znajdowania najszybszych połączeń między magazynami a punktami docelowymi.
Obecnie jest on często stosowany do wyznaczania optymalnych tras, a przy bardziej złożonych problemach (gdzie chcemy uwzględnić wiele parametrów) 
wykorzystujesię jego ulepszenia, takie jak np. krawędzie z tablicami wag. 
Taka tablica może zawierać wartości różnych parametrów, przykładowo : długość drogi, czas przejazdu i opłatę za przejazd. 
Inną modyfikacją jest dodanie do parametrów ich wag - im wyższą wagę ma dany parametr, tym bardziej wpływa on na wybór drogi.
Nawigacje nie używają jednak zazwyczaj algorytmu Dijkstry, bo trwałoby to za długo. Stosowany jest wtedy często algorytm heurystyczny A*.
Algorytm Dijkstry jest wykorzystywany również w sieciach komputerowych przy protokołach trasowania takich jak OSPF (Open Shortest Path First) 
czy IS-IS (Intermediate System to Intermediate System), gdzie znajduje najlepszą ścieżkę do transportu pakietów danych.
Algorytm może znaleźć zastosowanie w mediach społecznościowych do sprawdzania połączeń między użytkownikami, dzięki czemu tworzone będą listy proponowanych znajomych. 
